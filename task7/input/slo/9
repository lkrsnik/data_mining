Fenningerjeva in zveza odpravili nesoglasja
Prva avstrijska zvezdnica bo imela vso podporo
11. junij 2015 ob 12:55,
zadnji poseg: 11. junij 2015 ob 13:02
Dunaj - MMC RTV SLO/STA

Dvakratna dobitnica velikega kristalnega globusa v alpskem smučanju Avstrijka Anna Fenninger je zgladila spore z avstrijsko smučarsko zvezo, ki ji bo tako tudi v prihodnosti nudila vso podporo.

Avstrijska zveza je pred časom od svoje prve zvezdnice pričakovala prekinitev sodelovanja z menedžerjem Klausom Kärcherjem, česar si 25-letnica nikakor ni želela. V pismu odgovornim na zvezi je zagrozila, da se bo umaknila in nehala smučati pod avstrijsko zvezo, saj od nje ni dobivala zadostne podpore, prav tako pa z menedžerjem ni želela prekiniti sodelovanja.

Fenningerjeva zadnja tri leta dela z Kärcherjem, v tem času pa je dosegla največje uspehe, tudi oba velika kristalna globusa ter zlato in srebrno olimpijsko medaljo iz Sočija. V sredo so vsi vpleteni sedli za mizo in na novinarski konferenci predstavili rezultate uspešnih pogovorov.

Zveza bo športnici še naprej zagotavljala vso potrebno podporo, dogovor je bil dosežen tudi okrog spornega pokrovitelja na čeladi oziroma kapi. "Anna Fenninger bo še naprej del naše družine. Nesoglasja in nesporazume v komunikaciji smo uspešno rešili in odpravili," so v izjavi za javnost zapisali pri Avstrijski smučarski zvezi.
R. K.	

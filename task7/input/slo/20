Na Petišovskem polju so bili odloženi le nenevarni odpadki
Izkop je stal 40.000 evrov
9. junij 2015 ob 12:35,
zadnji poseg: 9. junij 2015 ob 13:58
Murska Sobota - MMC RTV SLO/STA

Nacionalni laboratorij za zdravje, okolje in hrano je ugotovil, da so bili na Petišovskem polju odloženi le nenevarni odpadki.

Na podlagi teh ugotovitev policija ne more podati kazenske ovadbe, zato je primer sklenila s poročilom na okrožno državno tožilstvo, sporočajo s Policijske uprave Murska Sobota.

Na območju naselja Petišovci so 1. in 2. aprila izkopali odpadke, ki jih je nato analiziral nacionalni laboratorij. Odpadki so bili ustrezno odstranjeni, so še sporočili s policije.

Izkop zaradi prijave
Občanka je decembra lani v pismu direktorju Petrola Geoterm sporočila, da naj bi ob sanaciji vrtin Pt-95 in Pt-39 leta 2006, v času Nafte Geoterm, na območju Petišovcev zakopali nekaj tisoč kilogramov nevarnih kemikalij. Občanka se je pri tem sklicevala na izjave nekdanjih zaposlenih v Nafti.

V Petrochemu so se za izkop odločili tudi zaradi očitkov civilne iniciative Ustavimo fracking v Sloveniji, ki jim je očitala več nepravilnosti pri dejavnostih, povezanih s pridobivanjem plina na tem območju.

Predstavnik civilne iniciative Ustavimo fracking v Sloveniji Mihael Kasaš je dejal, da sami, kljub prošnjam, še vedno niso dobili nobenih izsledkov analiz in da zato zadeve ne morejo komentirati.

Le gradbeni odpadki
Rezultate analize nacionalnega laboratorija iz Maribora je Petrol Geoterm predstavil že 19. maja. Kot pravijo v družbi, je analiza pokazala, da v izkopani zemlji ni bilo kemikalij, nevarnih zdravju ljudi in okolju, ampak le gradbeni odpadki.

Izkop je stal okoli 40.000 evrov, plačal pa ga je Petrol Geoterm. Izkopali so zemljino na območju 35 krat 25 metrov in tri metre v globino.
B. V.	

V pripravi osem novih predstav za sezono 2015/16 v Mini teatru
Repertoar prihajajoče sezone
10. junij 2015 ob 17:47,
zadnji poseg: 10. junij 2015 ob 18:11
Ljubljana - MMC RTV SLO/STA

V prihajajoči sezoni v Mini teatru pripravljajo osem novih predstav, od katerih bo šest namenjenih otrokom in dve odraslim; to bosta predstava Rainerja Wernerja Fassbinderja Grenke solze Petre von Kant v režiji Arthurja Nauzyciela in projekt Ivice Buljana Kapital.

Za otroke, starejše od dveh let, bodo na prvi šolski dan v koprodukciji z Lutkovnim gledališčem Maribor in Zavodom Moment uprizorili lutkovno predstavo Oliverja Jeffersa Izgubljen in najden. Predstava je interakcijska, saj v središče postavlja otroške obiskovalce, ki sooblikujejo predstavo.

Nadalje prihodnja sezona prinaša še predstavo za mladostnike Krista Šagorja Patrikov trik. Predstava v režiji Roberta Waltla se dotika tem, kot sta strpnost in enakost.

Za otroke med 3. in 10. letom starosti bo v prvem mesecu novega leta na ogled predstava Pavola Dobčinskyja Zlatolaska, s katero se v Mini teater vrača češki režiser Marek Bečka, znan po svojih inovativnih priredbah znanih besedil, oplemenitenih s črnim humorjem. Med drugim je v Mini teatru režiral Sneguljčico, ki je bila ovenčana s 15 mednarodnimi nagradami.

Poleg omenjenih predstav se za otroke obetajo še Majhne zgodbe o ljubezni bolgarskega režiserja Petra Todorova, avtorski projekt Tomasa Prochazka in Roberta Smolika ter predstava po slikanici Pernille Stalfelt Kakec, ki jo bo režiral Ivica Buljan.
V Mini teatru napovedujejo tudi več festivalov, od Mini poletja, ki bo potekal od junija do septembra, Festivala srednjeveške in renesančne glasbe v oktobru, Minifesta v decembru pa vse do 2. Festivala strpnosti, ki bo januarja prihodnje leto.

Fassbinderjevo delo na odru Mini teatra
Septembra se obeta premiera Buljanove predstave Kapital, ki jo bo, kot je sam dejal, uprizoril z mladimi profesionalnimi igralci iz Portugalske, Belgije, Italije, Hrvaške in Slovenije. Koproducent predstave bo Novo kazalište Zagreb.

Za predstavo Grenke solze Petre von Kant, ki jo pripravljajo v koprodukciji z Mestnim gledališčem Ptuj in SNG-jem Nova Gorica, gostili priznanega francoskega režiserja Arthurja Nauzyciela. Na oder bo postavil znano gledališko predstavo, po kateri je njen avtor Fassbinder leta 1972 posnel tudi celovečerec. V ospredju predstave, katere premiera bo v novembru, je trikotnik zapletenih odnosov treh žensk.


Pripadniki mirovnih sil redno menjavali dobrine za spolne usluge
Največ primerov na Haitiju, v Liberiji, DR-ju Kongo in Južnem Sudanu
11. junij 2015 ob 10:18,
zadnji poseg: 11. junij 2015 ob 10:32
Združeni narodi - MMC RTV SLO/Reuters

Pripadniki mirovnih sil ZN-a so na kriznih žariščih redno trgovali s hrano v zameno za spolne usluge z ljudmi, ki bi jim morali pomagati.

V osnutku poročila Urada ZN-a za notranji nadzor piše, da je bilo več sto žensk na Haitiju in v Liberiji zaradi lakote in revščine prisiljenih prodajati spolne usluge pripadnikom modrih čelad. V zameno so dobile denar, nakit, mobilne telefone in druge stvari.

V obdobju od leta 2008 do leta 2013 so odkrili 480 primerov spolnega izkoriščanja, pri čemer so bili v tretjini primerov vključeni otroci.

Poleg Haitija in Liberije je bilo največ takih primerov še v Demokratični republiki Kongo in Južnem Sudanu.

"Dokazi iz dveh držav z mirovnimi misijami kažejo na to, da je transakcijski seks dokaj pogost, a se o njem premalo poroča pri mirovnih misijah," navaja del osnutka poročila.

Združeni narodi imajo več kot 125.000 vojakov, policistov in civilnega osebja v 16 operacijah po vsem svetu.

Preiskave so v pristojnosti držav
Glede na število razdeljenih kondomov in testiranj za spolno prenosljive bolezni kaže, da so spolni odnosi med osebjem mirovnih misij in prebivalci kar pogosto, ugotavlja poročilo.

ZN je leta 2003 pripadnikom mirovnih sil prepovedal plačevanje za spolne usluge, saj to načenja kredibilnost organizacije na območjih, kjer skuša pomagati.

Leta 2014 je bilo 51 obtožb za spolno izkoriščanje in zlorabe na račun mirovnikov, vendar pa preiskave niso v pristojnosti ZN-a, ampak morajo države same sprožiti preiskavo svojih vojakov in policistov.

Poročilo vsebuje še odziv pristojnega urada ZN-a za mirovne operacije, v katerem obžalujejo, da se ni proučilo možnosti za preprečitev takih zlorab v prihodnje.
G. V.	

Belgijka, ki so ji vsadili zaradi bolezni odstranjeni jajčnik, rodila zdravega sina
Novo upanje za bolnice, ki jim bolezen v otroških letih ogrozi rodila
10. junij 2015 ob 10:27
Bruselj - MMC RTV SLO

27-letna Belgijka je prva ženska na svetu, ki je rodila, potem ko so ji presadili tkivo zmrznjenega jajčnika, ki so ji ga pri 13. letu zaradi bolezni odstranili.

Jajčnik so ji odstranili in ga zamrznili, preden so začeli invazivno zdravljenje srpastocelične anemije, ki je bilo usodno za njen drugi jajčnik. Potem ko so ji presadili tkivo zamrznjenega jajčnika, je zanosila in novembra lani rodila zdravega fantka.

Neimenovani ženski, ki se je v Belgijo preselila iz Konga, so diagnozo srpastocelična anemija postavili pri petih letih, kjer so ji zdravniki zaradi njenega stanja pozneje presadili tudi bratov kostni mozeg. A še preden so lahko opravili presaditev, je morala na kemoterapijo, da so oslabili njen imunski sistem, da telo potem ne bi zavrnilo presajenega mozga. Pri tem pa je prišlo do poškodb jajčnikov, zato so jih desni jajčnik odstranili in tkivo zamrznili. Drugi jajčnik je potem nehal delovati pri 15, poroča BBC.

Ko se je deset let pozneje odločila za otroka, so jih zdravniki presadili prej zamrznjeno tkivo na nedelujoči jajčnik in drugje na rodila. Pet mesecev pozneje je dobila menstruacijo in potem zanosila po naravni poti pri 27 letih.

Ginekologinja Isabelle Demeestere, ki je vodila primer, je ob tem dejala, da upajo, da bo tovrsten postopek pomagal drugim mladim ženskam, ki se spopadajo s težavami z jajčniki, predvsem z naraščajočim številom bolnic, ki so jim v otroštvu diagnosticirali različne hematološke bolezni. "Vendar pa uspeh tega postopka zahteva nadaljnje preiskave zelo mladih deklet, ki še niso v puberteti, kajti naša pacientka je že bila na začetku pubertete, čeprav še ni imela menstruacije," je pojasnila.

Ob tem je dodala, da bi bil tovrsten postopek presaditve primeren le za pacientke z zelo visokim tveganjem za odpoved jajčnikov, kajti sicer je tveganje za poškodovanje zdravega jajčnika pri postopku odstranitve z namenom zamrznitve veliko, kot je tudi veliko tveganje pri vnosu malignih celic pri ponovni presaditvi jajčnika.

"Pričakovali smo, da bodo imeli tako mladi jajčniki veliko jajčec, naš dvom pa je bil povezan s tem, ali se bodo ta jajčeca razvila do zrelosti, če bomo tkivo jajčnikov odstranili pri tako mladi ženski, jih potem zamrznili in jih pozneje znova presadili," je ključno skrb zdravnikov povzel profesor Adam Balen, predsednik britanskega društva za rodnost.

Šimpanzi imajo radi alkohol
Skupne točke s človekom
10. junij 2015 ob 21:03,
zadnji poseg: 10. junij 2015 ob 22:08
Ljubljana - MMC RTV SLO

Šimpanzi imajo radi alkohol. Redno pijejo z etanolom bogato palmovo vino, in če je teže dostopno, si do njega pomagajo z različnimi orodji, kaže raziskava iz Gvineje.

Mednarodna raziskovalna skupina je 17 let opazovala populacijo šimpanzov v regiji Bossou v Gvineji, državi na zahodu Afrike. Izidi so objavljeni v znanstveni publikaciji Royal Society Open Science. Ugotovila je, da šimpanzi redno pijejo palmovo vino, tudi do točke, ko postanejo vidno opijanjene.

Vedenje je nekoliko povezano s človeškim. Lokalni prebivalci namreč "pridelujejo" omenjeno pijačo tako, da palme na vršacih prebijejo, pri tem pa se sok nabira v plastične posode, poroča BBC.

Šimpanzi se spravijo na tako poškodovana drevesa, pogosto v skupinah, in uživajo fermentirano tekočino.

A do želene dobrine ni lahko priti. Opice se morajo za to potruditi in izdelati orodje. Navadno naberejo pest listov, ki jih ročno strejo ter z zobmi prežvečijo, da postanejo bolj porozni. Tako jih spremenijo v listnate vpojne gobice, ki jih zatlačijo palmine špranje in tako naberejo opojno tekočino.

Raziskovalci so jih posneli in izmerili, koliko alkohola pri pivskih seansah zaužijejo. Fermentirani sok vsebuje do 6,9 volumskega odstotka alkohola, kar pomeni, da je podoben močnejšemu pivu, poroča Independent, opice pa ga zaužijejo toliko, kot bi spile približno liter običajnega vina.

Po pitju so v desetinah posnetih seans postale vidno vinjene in so pogosto tudi kmalu zaspale. Spet drugi šimpanzi so včasih postali zelo nemirni in ponočevali več ur zatem, ko so si ostali člani tropa že pripravili ležišča.

To je prvi primer, da so znanstveniki našli in temeljito preučili prostovoljno opijanje z alkoholom pri opicah v divjini. Po njihovem mnenju je to podporni steber domnevi, da se tudi skupni prednik opice in človeka ni ravno izogibal etanolu.

BBC poroča še o drugi študiji: Matthew Carrigan (Santa Fe College, ZDA) je pri ljudeh in opicah našel isto gensko mutacijo, ki omogoča učinkovito prebavo alkohola. To je morda način, s katerim je evolucija tem vrstam omogočila dostop do večjih količin hranil (sladkorja), ki je "skrit" v -OH-molekulah. 

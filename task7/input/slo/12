D'oh! Ljubezni med Homerjem in Marge Simpson je konec
Snemajo že 27. sezono
11. junij 2015 ob 10:50,
zadnji poseg: 11. junij 2015 ob 10:59
Los Angeles - MMC RTV SLO

Življenje v Hollywoodu ljudi postavlja pred veliko preizkušenj. Razmere niso rožnate niti v (izmišljenem) Springfieldu, saj se bosta Homer in Marge Simpson v prihodnji sezoni ločila.

To novico je razkril izvršni producent kultne animirane serije Simpsonovi (The Simpsons) Al Jean, ki je v pogovoru za revijo Variety dejal, da bo eden glavnih zapletov v novi sezoni razhod zakoncev Simpson. Par se sicer lahko pohvali z najdaljšim televizijskim zakonom, dolgim več kot 25 let.

A to še ni vse, saj se bo za nameček pojavila tudi druga ženska. "V prvem delu nove sezone bo prišlo na dan, da Homer trpi za narkolepsijo, kar bo za njun zakon predstavljalo veliko oviro. Homer in Marge bosta zaživela ločeno, Homer pa se bo nato zaljubil v svojo farmacevtko, ki ji bo glas posodila znana igralka Lena Dunham," je dejal Jean.

Kako dolgo še?
Ameriška serija bo zakorakala že v 27. sezono, zato se morajo ustvarjalci na vse kriplje truditi, da se gledalci ne bi naveličali prigod in nezgod najbolj disfunkcionalne ameriške družine. Znova se bo pojavil tudi gostujoči lik Sideshow Bob, ki mu glas posoja Kelsey Grammer, in sicer v epizodi, ki jo je navdihnil izjemno uspešni film Fantovska leta.

"Približujemo se 625. delu. To je noro, res sem presrečen, da smo prišli tako daleč. Če se ne bomo ustavili tukaj, še toliko bolje," je dejal Jean.

Medtem ko bodo oboževalci na malih zaslonih še naprej lahko spremljali dogodivščine Simpsonovih, pa novega filma v kratkem ne načrtujejo. "Snemanje filma je bil časovno tako dolgotrajen proces, da smo morali zanemariti serijo. Raje bi videl, da najprej končamo zgodbo na televiziji in se nato odločimo za nov film."

Za koga bo volil Homer?
Simpsonovi so se na ameriški televiziji prvič pojavili decembra leta 1989, vsak del pa si samo v ZDA povprečno ogleda 7,7 milijona ljudi. Ogromno oboževalcev imajo tudi v drugih delih sveta. Televizija Fox je sicer maja sporočila, da so dosegli dogovor za snemanje še dveh sezon. "To je super, saj to pomeni, da bo Homer lahko oddal svoj glas na predsedniških volitvah leta 2016, česar se izjemno veselim," je takrat izjavil Jean.
A. P. J.	

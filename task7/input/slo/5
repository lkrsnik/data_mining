Bodo odsluženi vojaki dobili delo na drugih delovnih mestih v javnem sektorju?
Poslanci DZ-ja prejeli izhodišča novega obrambnega zakona
10. junij 2015 ob 13:37,
zadnji poseg: 10. junij 2015 ob 14:08
Ljubljana - MMC RTV SLO/STA

Poslanske skupine DZ-ja so prejele izhodišča za pripravo novega zakona o obrambi, na podlagi katerega bi lahko v vojnem ali izrednem stanju ponovno uvedli splošno vojaško dolžnost.

Ministrica za obrambo Andreja Katič je poslanskim skupinam posredovala izhodišča novega obrambnega zakona. Med novostmi je predvideno povečanje stalne sestave Slovenske vojske s strateško rezervo v primeru poslabšanja varnostnih razmer oziroma vojne nevarnosti. Prav tako predvideva možnost ponovne uvedbe splošne vojaške dolžnosti v vojnem ali izrednem stanju.

Priprave civilnih zmogljivosti, ukrepov in drugih nevojaških dejavnosti se za delovanje v vojnem ali izrednem stanju sicer načrtujejo šele, ko grozi povečana nevarnost napada na državo. Takrat se na podlagi odločitve vlade izdela ocena ogroženosti države pred napadom ter v polnem obsegu izdelajo obrambni načrti.

Zakon naj bi tudi natančneje določil naloge Slovenske vojske. Posebej bi bilo poudarjeno sodelovanje vojske s policijo in drugimi državnimi organi, samoupravnimi lokalnimi skupnostmi in nevladnimi organizacijami.

V zakonu bi bile spremenjene določbe, ki urejajo organiziranost vojske. Pri tem bi se upoštevalo, da ni več vojaških teritorialnih poveljstev ter da se poveljstva in enote organizirajo v skladu z obsegom in strukturo Slovenske vojske. Določena bi bila struktura vojske in namen sil, sposobnost premeščanja ter stopnja pripravljenosti.

Pogodbeni pripadniki rezervne sestave Slovenske vojske bi bili z vidika pravic in obveznosti izenačeni s pripadniki stalne sestave, kadar bi bili vpoklicani v vojaško službo. Ureditev, ki se nanaša na pogodbeno službo v rezervni sestavi, pa bi bila dopolnjena. Pogodbo bi lahko sklenil tudi pripadnik, ki mu je pogodba o zaposlitvi v stalni sestavi vojske prenehala, pa ne zaradi krivdnih razlogov na njegovi strani.

Usposabljanje strateške rezerve
Za popolnjevanje in dopolnjevanje sestave vojske bi zakon tudi predvidel, da se ob povečanju nevarnosti napada na državo ali neposredni vojni nevarnosti organizira in usposobi vojaška strateška rezerva. Natančneje bo predvidoma določena funkcija in pristojnost poveljevanja ter vodenja. Dopolnjeno bi bilo tudi področje vojaškega usposabljanja in izobraževanja.

V zakonu bi bil opredeljen postopek dvostopenjskega odločanja o sodelovanju Slovenske vojske v novih mednarodnih operacijah in misijah. Ta postopek se sicer na podlagi strategije že izvaja, treba pa ga je uveljaviti tudi v obliki zakonske norme, je navedeno v izhodiščih. Vlada naj bi tako namero o sodelovanju najprej poslala v mnenje DZ-ju. Če bi jo ta podprl, bi dokončno odločitev sprejela vlada.

Vojakom, ki zaradi starosti pogodbe ne bodo mogli podaljšati, bi poleg dosedanjih pravic omogočil razporeditev na ustrezna dela na ministrstvu ali v drugem državnem organu brez razpisa oziroma objave, če bo prosto primerno delovno mesto. S tem bi se pogodba o zaposlitvi za določen čas spremenila v pogodbo za nedoločen čas. Tako bi se po mnenju predlagateljev povečala socialna varnost vojakov.

Za sprejetje zakona bo potrebna dvetretjinska večina poslancev.
G. C.	

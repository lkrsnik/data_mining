10.000 strani gradiva o Tešu 6 za "poletno branje" komisije
Preverjali bodo tudi odzivnost vlade
4. junij 2015 ob 13:53,
zadnji poseg: 4. junij 2015 ob 14:04
Ljubljana - MMC RTV SLO/STA
Člani preiskovalne komisije DZ-ja za ugotavljanje politične odgovornosti nosilcev javnih funkcij pri naložbi v Teš 6 so prejeli zahtevano gradivo. "Materiala za več kot eno omaro," pravi Hanžek.

Institucije so jim poslale več kot 10.000 strani, zato bodo čez poletje te razporedili na v grobem štiri vsebinske sklope. V njih se bodo osredotočili na to, kako je potekalo javno naročanje v zadevi Teš 6, kdo in zakaj pri tem ni opravil svojega dela, tudi v skladu z zakonodajo, zakaj so se spreminjali parametri v naložbi in kakšna je bila odzivnost odgovornih za ta projekt.

Predsednik komisije Matjaž Hanžek (ZL) pravi, da so šla skoraj vsa naročila mimo zakona o javnih naročilih, moč Teša 6 je narasla, s tem pa se je za 2,5-krat povečala tudi cena njegove gradnje. Spreminjali so se pogoji, povezani z dobavo, kakovostjo, kurilno vrednostjo, ceno in zalogami premoga v Premogovniku Velenje.

Po njegovem mnenju so Premogovnik Velenje in investitorji ob zahtevi za posojilo DZ-ja dali napačne podatke. Zato bodo preverjali tudi odzivnost vlade, ministrstev, vodstva Holdinga Slovenskih elektrarn, Teša in Premogovnika Velenje na to, da so se vmes zahtevali določeni podatki, ti pa se rokov in zahtev niso držali.

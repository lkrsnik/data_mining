Mazda CX-3: mali terenec za ljubitelje dinamične vožnje
Nov model, prva vožnja
11. junij 2015 ob 11:39,
zadnji poseg: 11. junij 2015 ob 13:21
Barcelona - MMC RTV SLO

Pravimo jim mali terenci, mali SUV-ji, tudi mali crossoverji. A ime ni pomembno, pomembno je, da so ti terensko opremljeni urbani malčki ta hip najbolj iskano blago, najhitreje rastoči avtomobilski razred. In čeprav mora Mazda kot majhna avtomobilska znamka skrbno izbirati svoje modele, je hitro ugotovila, da v tem segmetu nikakor ne sme manjkati.

Zato je raje ustavila proizvodnjo enoprostorske mazde 5 in s tem naredila prostor na svojih omejenih proizvodnih linijah. Seveda, za klasične družinske enoprostorce je vse manj zanimanja, danes je moderno samo tisto, kar je atraktivno.

Toda privlačna oblika nikakor ne sme prevladovati pred uporabnostjo in morda so prav zaradi tega ti mali SUV-ji tako zelo popularni. Tako se tudi za mazdino nastopaško obliko skriva precej več, kot bi pričakovali ob dejstvu, da vozi na osnovi male mestne mazde 2. Od nje je namreč CX-3 občutno prostornejša, uporabnejša mazda, predvsem pa, in to je verjetno najpomembneje, je CX-3 od mazde 2 višji. Zato se vanjo vstopa pokončneje, in tega se veseli vsaj tista izmed ciljnih skupin, ki avtomobile izbira glede na bolečine v križu.

Večja, prostornejša kabina zadaj zagotavlja udobje do 180 centimetrov visokim potnikom, in čeprav je v primerjavi z malo mazdo 2 prtljažnik večji, pa CX-3 ravno na tem področju pokaže najočitnejši davek glede oblike. Pri prtljažniku še ta nasvet: če vam litri kaj pomenijo, ne vzemite najdražje različice, saj ta zaradi nizkotonskega zvočnika ne ponuja izkoriščanja dvojnega dna in s tem skupnih 350 litrov.

Asistenčni sistemi kot v večjih mazdah
Kupcev, ki bodo izbrali najbogateje opremljeno mazdo CX-3, naj bi bilo sicer po pričakovanjih malo, zato bo tudi malo tistih, ki bodo lahko izkoriščali prednosti, ki jih ponuja aktivni radarski tempomat, CX-3 je namreč prvi mali SUV, ki ponuja ta sistem.

Bo pa malo tudi tistih, ki se bodo vozili s skopo opremljenimi CX-trojkami. Ne samo zaradi dejstva, da že osnovne različice pustijo vtis boljšega, dražjega, celo premijskega avtomobila. Sploh pa Mazdine izkušnje kažejo, da smo Slovenci kar dovzetni za novotarije, kot so varnostni asistenčni sistemi. Govorimo o nadzoru mrtvega kota, opozorilu na možnost naleta, samodejnem zaviranju v sili, opozorilniku na nenamerno zamenjavo pasu, nadzoru okolice pri zapuščanju parkirnega mesta in tudi o samodejnem vklapljanju dolgega snopa LED-luči, torej vsi sistemi, ki smo jih najprej spoznali v večjih mazdah.

Terenska vožnja nepomembna
Mazda CX-3 ima popolnoma enak štirikolesni pogon kot večja terenska CX-5. A ne glede na to bo po pričakovanju malo tistih, ki bodo izbrali 4 x 4 izvedenke, le kakšna četrtina. CX-3 namreč v primerjavi s CX-5 pelje v avtomobilski razred, v katerem terenske vozne lastnosti niso na prvem mestu. Še več, vse tržne analize namreč dokaj natančno pokažejo, da je vožnja v strme makadamske klance za večino kupcev pravzaprav nepomembna oziroma jim zadostuje 15,5-centimetrska oddaljenost od tal.

Na prvi vožnji smo vozili 1,5-litrski dizel in večjega od dveh bencinskih motorjev, obakrat v kombinaciji s samodejnim menjalnikom. Obe kombinaciji navdušita še zlasti pri bolj umirjeni, vsakdanji vožnji, vsaj v primeru dizelskega motorja pa bi si voznik zaželel več moči - a to predvsem zaradi prednosti, ki jih ponujata izvrstna lega na cesti in vrhunsko krmiljenje. Mazda CX-3 je namreč kot prava mazda izredno vodljiv avtomobil.


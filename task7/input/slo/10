Evropskih olimpijskih iger ne bo na Nizozemskem
Zataknilo se je pri državni podpori
10. junij 2015 ob 16:53,
zadnji poseg: 10. junij 2015 ob 17:31
Amsterdam - MMC RTV SLO/STA

Prve evropske olimpijske igre prav v teh dneh doživljajo premiero v Bakuju, zapleta pa se pri izbiri naslednjega gostitelja.

Za leto 2019 je bila že skoraj zanesljiva gostiteljica Nizozemska, a je tamkajšnja vlada sporočila, da ne podpira kandidature. Evropski olimpijski komite (EOC) bo tako moral najti zamenjavo.

Zataknilo se je pri državni podpori
Nedavno so člani 50 evropskih državnih komitejev na zasedanju v turškem Beleku sicer soglasno podprli Nizozemsko, ki je predstavila svoj projekt iger. Tekmovanja so nameravali razpršiti po vsej državi, niso pa še določili mest, ki bi gostila igre. A zataknilo se je pri uradni državni podpori. Nizozemska vlada namreč ni podprla projekta, kar pomeni, da bodo morali pri EOC-ju najti novega gostitelja. V igri je pet kandidatov. "EOC bo nadaljeval pogovore s kandidati, ki so že prej izrazili pripravljenost za izvedbo iger. Danes smo prejeli sporočilo nizozemske vlade, da ne bodo podprli projekta evropskih olimpijskih iger," je o tej temi zapisala krovna evropska olimpijska zveza.

Hickey izrazil obžalovanje
Njen predsednik Patrick Hickey je zaradi odstopa Nizozemske izrazil obžalovanje: "Za nas je to razočaranje, a bi se radi zahvalili Nizozemcem za zanimanje in podporo. Prepričan sem, da bodo prve igre v Bakuju pokazale, da gre za pravo stvar in ima izvedba takšnega tekmovanja dolgoročne pozitivne vplive na državo gostiteljico."
M. L.	

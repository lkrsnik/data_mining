Nov udarec za Luko Koper – izgubila še eno bitko s Časarjem
Sodba še ni pravnomočna
10. junij 2015 ob 09:12,
zadnji poseg: 10. junij 2015 ob 09:23
Koper - MMC RTV SLO/STA

Luka Koper je izgubila še peto od šestih tožb, ki jih je vložila proti nekdanji upravi Roberta Časarja. Gre za 4,8 milijona evrov vredno tožbo v zvezi s podjetjema Adriasole in Ecoporto.

Luka je v tožbi nekdanji upravi očitala negospodarno ravnanje pri ustanovitvi omenjenih hčerinskih družb, pišejo Primorske novice. Ecoporto naj bi se ukvarjal s predelovanjem zaoljenih odpadnih voda z ladij v gorivo, Adriasole pa naj bi postavljal sončne elektrarne po strehah luških skladišč.

Časarjeva uprava - poleg Časarja so jo sestavljali še Aldo in Marjan Babič ter Boris Marzi - naj bi Luki povzročila škodo s tem, ko je z zunanjimi partnerji ustanovila obe podjetji in jima dala posojila, ki jih je pozneje pretvorila v večinske lastniške deleže, v njih pa ni imela odločilne besede.

Časarjev odvetnik Daniel Planinšec je za časnik poudaril, da je sodišče pravilno ugotovilo, da pri tem ni bilo oškodovanja: "Kvečjemu nasprotno - oba projekta, fotovoltaika in zbiranje odpadnih olj sta bila zelo dobra za Luko. Škoda je samo v tem, da ju nova uprava ni nadaljevala in dokončala."

Glede izsledkov revizije o nerentabilnosti naložbe v fotovoltaiko pa je Planinšec poudaril, da je bilo treba projekt izpeljati, ko so bile državne subvencije za to še visoke.

Na čakanju še skoraj 20-milijonska tožba
Marzijev zastopnik Marko Kosmač pa je za časnik dejal, da je sodišče ugotovilo, da so imeli člani uprave utemeljeno podlago za prepričanje, da bodo posli dobičkonosni. "Poleg tega je sodišče ugotovilo, da je bila z ustavitvijo projekta Adriasole dokončno zamujena priložnost za izrabo ugodnih državnih subvencij za proizvodnjo električne energije," je dodal.

Izvedeni dokazi prav tako niso potrdil stališč Luke, da naj bi Časar deloval predvsem iz osebne koristi in zlorabil položaj, je še dejal.

Od šestih tožbenih zahtevkov Luke sicer še traja obravnava tožbe zaradi nakupa slovaške družbe TTI, za kar Luka Koper od nekdanje uprave zahteva 19,8 milijona evrov.
A. Č.	

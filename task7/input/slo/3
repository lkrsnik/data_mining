Kanadski "kulturni genocid" nad Indijanci
Cerkvene šole ubijale avtohtono kulturo
4. junij 2015 ob 12:09,
zadnji poseg: 4. junij 2015 ob 12:20
Ottawa - MMC RTV SLO
Zakon, ki je pripadnikom kanadskih avtohtonih ljudstev nalagal obiskovanje državno financiranih cerkvenih šol, v katerih so indijanske otroke pogosto zlorabljali, je odgovoren za "kulturni genocid" nad kanadskimi Indijanci, ugotavlja v torek objavljeno poročilo.

"Kanadskim Indijancem so odvzeli njihovo samospoštovanje in njihovo identiteto," je povedal Murray Sinclair, eden izmed avtorjev raziskave in odvetnik združenja kanadskih staroselcev. Dijake naj bi pretepali, če so govorili v svojem jeziku, in jih ločili od njihovih staršev in običajev.

Po celi Kanadi je delovalo več kot 130 takih šol, vlada pa je prisilila več kot 150.000 indijanskih otrok, da so od 19. stoletja do 70. let prejšnjega stoletja te šole obiskovali. Podobno kot v Avstraliji so tudi kanadske šole skušale integrirati indijanske otroke v kanadsko družbo, pri tem pa jih oropale njihove izvirne kulture.

Zgodovinsko opravičilo
Čeprav so po zlorabah alkohola in drugih substanc bolj znani Indijanci po rezervatih v ZDA, pa se nič kaj dosti bolje ne godi tudi pripadnikom avtohtonih ljudstev v Kanadi. Za epidemijo zlorab nedovoljenih substanc strokovnjaki krivijo prav staro zakonodajo.

Kanadski premier Stephen Harper se je sicer leta 2008 (sploh prvič) v parlamentu staroselcem uradno opravičil in priznal, da je v omenjenih šolah prihajalo do fizičnih in spolnih zlorab.

Komisija za resnico in spravo (TRC), ki je pripravila poročilo, je bila ustanovljena leta 2006 v okviru 5 milijard dolarjev vredne poravnave med vlado, Cerkvijo in 90.000 še živečih staroselskih dijakov. Poročilo je ob tem izdalo 94 priporočil, vključno s preiskavo pogrešanih in umorjenih staroselskih žensk ter z opravičilom papeža Frančiška v imenu Rimskokatoliške cerkve.

Mubarak jeseni spet na sojenje

Najvišje egiptovsko prizivno sodišče je za 5. novembra odredilo ponovitev sodnega procesa proti nekdanjemu dolgoletnemu egiptovskemu predsedniku Hosniju Mubaraku.

Nižjestopenjsko sodišče je novembra lani Mubaraka oprostilo krivde.

Odločitev na ponovljenem sodnem procesu bo dokončna in pritožba na razsodbo ne bo mogoča.

Tožilstvo 87-letnemu Mubaraku očita, da je kot vrhovni poveljnik egiptovske vojske odgovoren za smrt več sto protestnikov leta 2011. Skupaj z njim so se na zatožni klopi znašli še nekdanji notranji minister Habib Al Adlij in šest nekdanjih načelnikov policije.

Mubarak je večino časa od strmoglavljenja z oblasti leta 2011 preživel v vojaški bolnišnici v Kairu.

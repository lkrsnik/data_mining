Sedmerica voditeljev pripravljena na dolgo vroče poletje
Poletna scena vstopa v peto sezono
11. junij 2015 ob 12:06,
zadnji poseg: 11. junij 2015 ob 12:52
Ljubljana - MMC RTV SLO

"Poletje je pestro in zanimivo in mamljivo tudi na jugu Slovenije in na odrih v Krškem, Brežicah in Sevnici in krajih vmes – še posebej na Gradu Rajhenburg –, kjer se bo gotovo odvilo veliko lepih, lepih dogodkov. Kaj, kje in kdaj natančno se bo dogajalo – po vsej Sloveniji, vam sporočimo vsak večer v Poletni sceni."

S temi besedami k ogledu pete sezone oddaje Poletna scena vabi voditeljica Bernarda Žarn. Poletni kulturni utrip doma in tudi na tujem bo gledalcem Televizije Slovenija letos približevalo sedem voditeljev. Poleg Bernarde Žarn bodo svoj pečat v letošnji sezoni pustili še Mojca Mavec in Teja D. Kunst, ki sta nas skozi Poletno sceno že vodili, ob njih pa Andreja Kočar, Boštjan Narat, David Urankar in Jože Robežnik.

Vsak teden kaj novega
"Poletno dogajanje je tako raznoliko, da je težko izpostaviti en dogodek," pravi Teja D. Kunst. "Veselim se, na primer, festivala Flow, ki bo letos prvič v Ljubljani, pa festivala fantastičnega filma in vina Grossman v Ljutomeru in Boba Dylana in Patti Smith pa filmov na Kinodvorišču ... Priporočam tudi ogled razstave NSK-ja v Moderni galeriji in razstavo fotografij Jamesa Nachtweyja v Cankarjevem domu in galeriji Kresija! Prepričana sem, da bo ta spisek že čez teden dni drugačen, saj vsak dan izvem še za kakšen zanimiv dogodek!" Tudi Andreja Kočar se letos veseli Flow festivala. Kot pravi, je veliki koncertni dogodki in kaotičnost množic sicer ne privlačijo, bolj so ji pri srcu manjši, butični festivali. Ponudba festivala Flow se ji zdi odlična: Róisín Murphy, Bonobo, Pet Shop Boys, Caribou, pa domača zasedba Torul in vrsta drugih.

Peta sezona 25-minutne žive oddaje se bo začela v soboto, 20. junija, oddajo pa lahko sedem dni v tednu ujamete ob 22.50 na TV SLO 1. Vsak dan bodo spremljali in poročali o kulturnem in poletnem dogajanju po Sloveniji. Pripravili bodo reportaže, se v program oglašali živo s poletnih večernih dogodkov, s festivalov in koncertov. V portretih bodo spoznali znane kulturne in umetniške ustvarjalce, prestopili bodo meje naše države in tam obiskali festivale in večje dogodke. Napovedujemo obisk Lenta, Dubrovniških iger, Soboških dni, Jazz festivala, Ljubljanskega ter Grossmanovega festivala, festivala Flow, rock festivalov, koncertov in drugih dogodkov. Ob vsem tem pa bodo ponudili tudi pogled skozi kritiško strokovno oko.

"To poletje bo vroče in polno dogajanja," napoveduje David Urankar. "Poleg Poletne scene se najbolj veselim mamljivih dogodkov, ki ne bodo le v prestolnici. Česa ne zamuditi, je vedno nehvaležno napovedovati. Flow Festival bo privabil top izvajalce, Schengenfest bo tokrat še za eno stopnjo boljši, neglasbeni večeri bodo v družbi dobrih filmov na gradu ali pa na Kinodvorišču. Pa kakšen umirjen džez v živo, s spremljavo kozarca dobrega vina in tistih, ki so mi najbližje. Če dodam še kulinarična razvajanja Odprte kuhne in podobnih projektov, bo to poletje vsak našel nekaj zase."

Od bralnih namigov do modnih smernic
Ob aktualnih dogodkih bo ekipa Poletne scene gledalce popeljala tudi v svet mode in kulture bivanja, filma, v branje pa vam bodo priporočali knjige po svojem izboru. Družili se bodo z znanimi osebnostmi na izbranih poletnih dogodkih, predstavljali glasbenike, vizualne umetnike in 'odštekane' alternativne dogodke ter izbrane goste, ki se bodo voditeljem pridružili v studiu. Enkrat tedensko pa bodo gledalce seznanili z družabno kroniko. Poletna scena bo tako sestavljena iz rubrik Preberi me, Za odrom, (P)osebno mesto, Osebno z ..., Film, Čez meje, Kultura bivanja, Moda in Družabna scena.
M. K., Š. Š.	
